# কানাডার অরণ্যে হারানো ঘোড়া ও টমের হ্রদ আবিষ্কার

কানাডার অরণ্যে হারানো ঘোড়া ও টমের হ্রদ আবিষ্কার

\
&#xNAN;_&#x9E7;৮৮২ সালের এক দুপুরে ঘোড়া খুঁজতে গিয়ে ইতিহাস সৃষ্টি করলেন অভিবাসী টম উইলসন।_

<figure><img src="../.gitbook/assets/image (13).png" alt=""><figcaption><p>ছবি: ‘এমেরাল্ড হ্রদ’ ব্রিটিশ কলম্বিয়ার ইউহো ন্যাশনাল পার্কে অবস্থিত, যা লেইক লুইস থেকে প্রায় ৩৯ কিলোমিটার পশ্চিমে। ছবি: লেখক</p></figcaption></figure>

ভাবুন, আপনি একটি টাইম মেশিনে উঠেছেন। আপনাদের নিয়ে যেতে চাই অতীতের কোন একটি সময়ে, একটু পেছনের দিকে উনিশ শতাব্দীর মাঝামাঝি। যুক্তরাজ্য পৃথিবীর বিভিন্ন দেশে কলোনি গড়ে তুলছিল। কিন্তু তাদের নিজের দেশে শিল্পবিপ্লবের কারণে জীবনযাত্রার খরচ অনেক বেড়ে যাচ্ছিল। সেই সময়টিতে অনেক অভিবাসী নতুন জীবনের আশায় যুক্তরাজ্যের বিভিন্ন কলোনি দেশগুলোতে পাড়ি দিচ্ছিল। সেই দলের একটি অংশ কানাডা পাড়ি দেয় আর সেই সময়টিতে আমরা টাইম মেশিনে হাজির হলাম ১৮৪০-এর দিকে।

সেই পাড়ি দেওয়া অভিবাসী দলে ছিলেন জন উইলসন ও তার পরিবার। প্রাথমিকভাবে উইলসন অন্টারিওতে বসবাস করে সেখানে কাজ করতে শুরু করেন। কিন্তু নতুন দেশে জায়গা করে নেওয়ার জন্য তাকে অনেক পরিশ্রম করতে হয়েছিল। ১৮৫৯ সালে তার স্ত্রীর কোলে নতুন সন্তান আসে। তাকে নিয়ে অনেক স্বপ্ন দেখে বাবা নাম রাখেন টম উইলসন। আমাদের গল্পের নায়ক এই টম।

ছেলেবেলা থেকেই পাহাড় পর্বতকে খুব ভালোবাসতেন টম। আদিবাসী ও প্রকৃতির প্রতি ছিল এক গভীর ভালোবাসা। টম পড়াশোনা শেষ করে আমেরিকার কিছু পাহাড় ঘুরে বেড়ান। সেখানে থেকে পরে কানাডার প্যাসিফিক রেলেওয়ে প্রতিষ্ঠানে চাকরি পান। বাবা অনেক গর্ব বোধ করে তার সন্তানকে নিয়ে। অন্তত নতুন একটি দেশে ভালো একটি চাকরি। কিন্তু বাবা তখনও জানতেন না যে তার এই টম একদিন ইতিহাসে জায়গা করে নেবে।

<figure><img src="../.gitbook/assets/image (14).png" alt=""><figcaption><p>ছবি: টম রেল কোম্পানিতে সার্ভেয়ার হিসেবে কাজ করতেন। ছবি: উইকিপিডিয়া</p></figcaption></figure>

টম রেল কোম্পানিতে সার্ভেয়ার হিসেবে কাজ করতেন। নতুন রেলের রাস্তা কোথায় বানানো যায়, কোথায় পাহাড় পর্বত রয়েছে, ইত্যাদি খুঁটিনাটি ম্যাপ তৈরি করতে। তার আদিবাসী গাইডের সাথে বেড়িয়ে পড়েন ক্যালগেরি এবং ব্রিটিশ কলম্বিয়ার পাহাড় পর্বতে। যেখানে যান সার্ভে করে ডকুমেন্ট করতে থাকেন সেই জায়গাগুলোর কথা। এই জায়গাগুলোতে কানাডার আদিবাসীরাও খুব কমই যেত।

কিন্তু নতুন নতুন জায়গা ভ্রমণ করার নেশা তাকে নিয়ে যায় প্রত্যন্ত অঞ্চলে। এমন সব জায়গায় আদিবাসী ছাড়া সাধারণ মানুষের পা কখনও পড়েনি। তাই কোন তথ্য নেই সেই জায়গাগুলো সম্বন্ধে। কিন্তু আমাদের টম লিখে চলছেন তার নোট খাতায় এই জায়গাগুলোর কথা।

১৮৮২ সালের কোন একটি দিনের কথা। ভ্রমণ করতে করতে টম হঠাৎ খেয়াল করেন তার কিছু ঘোড়া হারিয়ে গেছে। সেই ঘোড়াগুলো খুঁজতে গিয়ে তিনি একটি অপূর্ব সুন্দর হ্রদের সামনে এসে হাজির হন। এক ভীষণ রকমের ভালোলাগায় মনটা তার ভরে উঠে। হ্রদের পানির দিকে তাকিয়ে তার সুন্দর এমেরাল্ড রত্নের সবুজ রঙের সাথে তিনি অদ্ভুত মিল পান। এমেরাল্ডকে বাংলায় আমরা বলি ‘পান্না’। সেই পান্না রঙের সাথে নাম মিলিয়ে তিনি নোটবুকে এই হ্রদটিকে ‘এমেরাল্ড লেইক’ নামেই ডাইরিতে লিপিবদ্ধ করেন।

<figure><img src="../.gitbook/assets/image (15).png" alt=""><figcaption><p>ছবি: হ্রদের সামনে এসে সেই টম সাহেবের মত আমারও চোখদুটি ছানাবড়া হয়ে গেল। ছবি: লেখক</p></figcaption></figure>

আরেকটি সূত্র বলছে, টমাস এডমন্ডস উইলসন ১৮৮২ সালে কানাডার রকি পর্বতমালায় রেলপথ নির্মাণের সময় আদিবাসী গাইড এডউইন হান্টারের সহায়তায় এমেরাল্ড হ্রদে পৌঁছান। হ্রদের পান্না সবুজ রঙ দেখে তিনি এর নাম দেন ‘এমেরাল্ড লেইক’। পরবর্তীতে সেই এমেরাল্ড নামেই এই হ্রদটির নামকরণ করা হয়। এর পরে অনেকেই সেই হ্রদে এসে পান্নার রং দেখে মুগ্ধ হয়েছে। তবে প্রাচীন কালে এখানে যেতে হলে ঘোড়া দিয়েই যেতে হত।

এই আবিষ্কারের পর প্রায় দেড়শ বছর পার হয়ে গেছে। এই গল্পের লেখক প্রাচীনকালের ঘোড়া নয়, সুন্দর চকচকে রাস্তা দিয়ে শেভরোলেট পিকআপ দিয়ে আমরা পৌঁছে গেলাম এই হ্রদে। আমার কানাডা ভ্রমণের এই অংশে ব্রিটিশ কলম্বিয়ার ইয়োহো জাতীয় পার্কের এই এমেরাল্ড হ্রদের গল্পই আপনাদেরকে বলছি। এমেরাল্ড হ্রদ ব্রিটিশ কলম্বিয়ার ইউহো ন্যাশনাল পার্কে অবস্থিত, যা লেইক লুইস থেকে প্রায় ৩৯ কিলোমিটার পশ্চিমে অবস্থিত।

হ্রদের সামনে এসে সেই টম সাহেবের মত আমারও চোখদুটি ছানাবড়া হয়ে গেল। ভ্রমণের ক্লান্তি মুহূর্তেই দূর হয়ে গেল, থমকে দাঁড়িয়ে গেলাম। প্রকৃতি দেখতে সুন্দর এবং সেই সুন্দর প্রকৃতি দেখার তাড়নায় যাযাবরের মতন কত দেশ ঘুরে বেড়িয়েছি, তার কোন ইয়ত্তা নেই। কিন্তু এই এমেরাল্ড হ্রদে এসে আসলেই হতবিহ্বল হয়ে গেলাম।

<figure><img src="../.gitbook/assets/image (16).png" alt=""><figcaption><p>ছবি: হ্রদের পাড়ে লেখক ও তার স্ত্রী মুশফেকা মিতু।</p></figcaption></figure>

আকাশ এবং হ্রদের শৈবালের রঙে পান্নার মতনই নীলচে সবুজ রং নিজের মধ্যে ধারণ করেছে। পানির নিজস্ব রং নেই, সে অন্যের রঙে নিজেকে সাজাতে পছন্দ করে। মনে পড়লো রবি ঠাকুরের সেই ‘আমারই চেতনার রঙে পান্না হল সবুজ’ কবিতাটি। তিনি এই জায়গাটিতে এলে নিশ্চয় অন্যকোনোভাবে এই হ্রদটি নিয়ে কবিতা লিখতেন।

ক্যালগেরিতে আমাদের হোস্ট হলেন অতনু আপা, যিনি আমার গিন্নী মিতুর বড় বোন। এমেরাল্ড হ্রদে পৌঁছার সাথে সাথেই তিনি দুপুরের খাবারের ব্যবস্থা করে দিলেন। দীর্ঘদিন ধরেই তিনি কানাডাতে বসবাস করেন বলেই হয়ত, একেবারেই করিতকর্মা। আমার এক সিনিয়র ভাই বলেছিলেন যে প্রবাসে আসার পর সবার নাকি আলাদা করে দুটি হাত গজিয়ে যায়। আমার এই আপারও মনে হয় চারটা হাত।

আমাদের একটি টেবিলে বসতে বলে গাড়ি থেকে জিনিসপত্র নিয়ে চলে আসলেন। আমি একটু পরে এসে দেখি পুরো টেবিল সাজিয়ে ফেলেছেন খাবারে। টেবিল ক্লথ দিয়ে পরিপাটি করে সাজান আছে সব ধরনের খাবার। প্রবাসে যারা থাকেন তাদের যেহেতু নিজের হাতেই কাজ করতে হয়, তাই সাধারণত তারা বিভিন্ন কাজে পারদর্শী হয়ে যান। সেটা মনে হয় জীবনের প্রয়োজনেই। বাচ্চারা গোগ্রাসে সব চেটেপুটে শেষ করে ফেললো সব খাবার।

খাবার সেরে আমরা হ্রদের চারদিকে হাঁটতে বের হলাম। এই হ্রদের পাশে ছোট ছোট কটেজ বা লজিং বাসা রয়েছে যেখানে থাকার ব্যবস্থা রয়েছে। তবে প্রতিদিনের ভাড়ার জন্য খরচ করতে হবে ৮০০ ডলার বা প্রায় ৮০ হাজার টাকা। তবে তা মৌসুম ও কক্ষের ধরন অনুযায়ী পরিবর্তিত হতে পারে। টাকারও অঙ্কটা শুনে ভড়কে গেলাম। তবে মনে হলো, একবার থাকলে মন্দ হয় না। এমন সুন্দর জায়গায় রাত কাটানো নিশ্চয় একটু বিরল অভিজ্ঞতা হবে।

<figure><img src="../.gitbook/assets/image (17).png" alt=""><figcaption><p>ছবি: হাঁটতে হাঁটতে এমেরাল্ড হ্রদটিকে যখন একেক জায়গা থেকে দেখছি, তখন তাকে একেক রঙের বলে মনে হচ্ছে। ছবি: লেখক</p></figcaption></figure>

হাঁটতে হাঁটতে এমেরাল্ড হ্রদটিকে যখন একেক জায়গা থেকে দেখছি, তখন তাকে একেক রঙের বলে মনে হচ্ছে। কোথায় মনে হল নীল, কিন্তু আরেকটু এগিয়ে যাবার পরে দেখি হালকা সবুজের আভা তাতে দেখা যাচ্ছে। গোধূলিতে যেমন পশ্চিম আকাশের রংকে ধরা যায় না, মুহূর্তের মধ্যেই তার রং পরিবর্তন করে, এই হ্রদটাও দেখছি তাই। একেক দিক থেকে একেক রঙে সাজিয়ে যেন আমার কাছে ধরা দিচ্ছে। কেমন যেন একটা লুকোচুরি খেলছে আমার সাথে। ছেলেবেলার লুকোচুরি খেলার শিহরন যেন বয়ে গেল আমার শিরদাঁড়া দিয়ে।

হ্রদের পানির অপরদিকে দূরে তাকিয়ে চোখে পড়লো বার্গেস পাহাড় (মাউন্ট বার্গেস)। মাউন্ট বার্গেসে ১৯০৯ সালে ভূতত্ত্ববিদ চার্লস ডি. ওয়ালকট বার্গেস শেল ফসিল আবিষ্কার করেন। এই ফসিলগুলো কেমব্রিয়ান যুগের জীববৈচিত্র্যের গুরুত্বপূর্ণ নিদর্শন। ১৯৮৪ সালে ইউনেস্কো এই অঞ্চলকে বিশ্ব ঐতিহ্যবাহী স্থান হিসেবে ঘোষণা করে। ভাবতেই অবাক লাগছে যে একসময় এই জায়গাগুলোতে ডাইনোসর থেকে শুরু করে আদিম পৃথিবীর জীবজন্তু ঘুরে বেরিয়েছে। কোটি বছর পর আমি সেই জায়গাটিতেই দাঁড়িয়ে আছি। আর তার অপর দিকে এমেরাল্ড চূড়ায় রয়েছে সারিবদ্ধ পাইন গাছ।

হ্রদের পাশ দিয়ে হেঁটে যাওয়ার সময় তার রঙের পরিবর্তন দেখে মনে হলো, সেটি আমাদের জীবনের সাথে মিল আছে। জীবন চলার পথে এক একটি বয়সে, এক একটি প্রেক্ষাপটে জীবন নতুনভাবে আমাদের কাছে মেলে ধরে, এক একটি সময়ে জীবন ও সমাজকে এক এক রূপে আমরা দেখি। ঠিক তেমনিভাবে হ্রদটির পাশ দিয়ে যাওয়ার সময়ও হ্রদটাকে বিভিন্ন রূপে আবিষ্কার করলাম।

হ্রদের পাশে কিছু গাছ পড়ে থাকতে দেখলাম, কিন্তু এই অঞ্চলটি কানাডা সুরক্ষা করে রেখেছে বলে কেউ প্রাকৃতিক সেই অংশগুলোতে হাত দিতে পারে না। গাছ ভেঙ্গে পড়ে রয়েছে বলে সাথে নিয়ে এনে কাঠ হিসেবে ব্যবহার করা যাবে না। সেরকম হলে অর্থ জরিমানা থেকে হাজতও খাটতে হবে। ভাবছেন আমি বুঝি মিছেমিছি বলছি? ২০০০ সালে কানাডার ন্যাশানাল পার্ক অ্যাক্ট বলবৎ রয়েছে, সেখানেই কঠোরভাবে আইন করে এই কানাডার সংরক্ষিত অঞ্চলগুলোকে রক্ষা করা হয়েছে। কানাডার প্রায় ১৪% ভাগ জায়গা এভাবে সংরক্ষিত। এই হ্রদে যাওয়ার জন্য এবং ইউহো পার্কে প্রবেশ করার জন্য টাকা দিয়ে টিকেট নিতে হয়, কেননা কারা যাচ্ছে তাদের নাম ঠিকানা রেজিস্ট্রেশন করা হয়।

<figure><img src="../.gitbook/assets/image (18).png" alt=""><figcaption><p>ছবি: হ্রদে শুধু সুন্দর পান্নার সৌন্দর্যই নয়, একটু মনোযোগ দিলেই শুনতে পারলাম কোথায় যেন নাম না জানা পাখি ডাকছে। ছবি: লেখক</p></figcaption></figure>

অনেক আগে জাপানে পাহাড়ের হাইকিং করবার জন্য বেড়াতে গেলে চোখে পড়েছিল যে, গাছগুলো একটি সুনির্দিষ্ট দূরত্বে পরপর সারিবদ্ধভাবে আছে। আমার জাপানি বন্ধুটি বলেছিল যে তারা পাহাড়ের জংলি গাছ কেটে নিজেই নতুন গাছ লাগিয়েছে, তাই এমনভাবে দূরত্ব রয়েছে। অবশ্য প্রকৃতিতে এভাবে হাত দেওয়ার খেসারত তাদেরকে দিতে হয়েছে পরে। আপাতত গাছের কাঠ বাণিজ্যিকভাবে কাজে লাগার সুবিধা পেলেও পরে দেখা গেছে শুধু এক জাতীয় গাছ লাগানোর কারণে পাহাড়ের স্বাভাবিক জীববৈচিত্র নষ্ট হয়েছে। আর সেই গাছগুলো থেকে এক ধরনের ফুলের রেনু এসে মানুষজনের অ্যালার্জি তৈরি করেছে। সেটি টের পাওয়ার আগে যা হওয়ার তা হয়ে গেছে।

তাই আমার জাপানিজ বন্ধুটি বলেছিল, “প্রকৃতিকে তার মতই নিজস্ব গতিতে চলতে দেওয়া উচিত। প্রকৃতিতে যত হাত কম দেওয়া যাবে, ততই মঙ্গল। প্রকৃতির জীববৈচিত্র পরিবর্তন করলে প্রকৃতি তার নিজস্ব মত পরে তার বদলা নেয়।” এখন তো আমরা বিভিন্ন ধরনের ‘জেনেটিক্যালি মডিফায়েড অর্গানিজম’ (জিএমও) বা মানুষের হাতে বানানো খাবারের ওপর নির্ভরশীল হয়ে গেছি। তাই সব ফলমূল থেকে শুরু করে মাংস- এখন সবই এক ধরনের দেখতে হয়। পরে হয়তো আমরা টের পাবো, প্রকৃতিকে এভাবে পরিবর্তন করার ফলাফল কতটা বিপজ্জনক হতে পারে।

হ্রদে শুধু সুন্দর পান্নার সৌন্দর্যই নয়, একটু মনোযোগ দিলেই শুনতে পারলাম কোথায় যেন নাম না জানা পাখি ডাকছে। সুন্দর দৃশ্যের সাথে পাখির কলকাকলিতে এক অন্যরকম নৈসর্গিক আবহ সৃষ্টি হয়েছে। মনে হচ্ছিল আমি যেন এই পৃথিবীতে নেই, চলে গিয়েছি স্বপ্নের কোন জগতে। সেই সময়ে দেখি হ্রদের উপর দিয়ে নৌকা চালাতে নেমে গেছে অনেকেই। তারাও বিহ্বল হয়ে সেই দৃশ্যে ডুবে গেছে।

এইসব ভাবতে ভাবতে দেখি অনেক সময় পার করে ফেলেছি। একটু পরে আপা যখন আমাদের সবাইকে ডাকলেন, তখন যেন স্বপ্নের জগৎ থেকে ফিরে আসলাম বাস্তব পৃথিবীতে। আমরা সবাই রওনা দিলাম আমাদের পরবর্তী গন্তব্যের দিকে। পেছনে ফেলে এলাম সেই উইলসন টমের স্মৃতি, যার নামে বানফ শহরের একটি পর্বতের নাম এবং ক্যালগেরি শহরে একটি রাস্তার নামকরণ করা হয়েছে।



বিডিনিউজ২৪ এ ২০ মে ২০২৫ এ প্রকাশিত: [https://bangla.bdnews24.com/kidz/8cf95ede0c23](https://bangla.bdnews24.com/kidz/8cf95ede0c23)

---
icon: brain-circuit
---

# কৃত্রিম বুদ্ধিমত্তা ও আমেরিকার ট্যারিফ নিয়ে এন্ড্রুউ

ট্যারিফ (Tariff) হলো একটি ধরনের **কর**, যা একটি দেশ বিদেশ থেকে কোনো পণ্য আমদানি করলে সেই পণ্যের উপর আরোপ করে। এটি মূলত সরকার দ্বারা নির্ধারিত একটি অর্থনৈতিক নীতি, যা দুটি উদ্দেশ্যে ব্যবহৃত হয়:  রাজস্ব আদায় – সরকারের আয়ের উৎস হিসেবে কাজ করে এবং স্থানীয় শিল্প রক্ষা – বিদেশি পণ্যের দাম বাড়িয়ে দেশীয় পণ্যকে প্রতিযোগিতায় টিকিয়ে রাখা। যুক্তরাষ্ট্র ইতিহাসে বহুবার প্রতিরক্ষামূলক ট্যারিফ ব্যবহার করেছে, বিশেষ করে যখন নিজেদের শিল্পখাতকে মজবুত করতে চেয়েছে। সাম্প্রতিক সময়ে, চীন, ইউরোপীয় ইউনিয়ন ও অন্যান্য দেশের উপর টারিফ আরোপ করে যুক্তরাষ্ট্র নতুন করে বাণিজ্য যুদ্ধের পরিস্থিতি তৈরি করেছে, যা AI ও প্রযুক্তি খাতেও প্রভাব ফেলছে।

<figure><img src="../.gitbook/assets/image (12).png" alt=""><figcaption></figcaption></figure>



কৃত্রিম বুদ্ধিমত্তা জগতের খোঁজ খবর রাখার জান্য আমি এন্ড্রুউ এনজি  এর লেখাগুলি নিয়মিত পড়ি। উনার একটু পরিচয় দিয়ে নিই তবে পাঠকদের জন্য বুঝতে সুবিধা হবে। লন্ডনে জন্ম নেয়া  এন্ড্রুউ এর পরিবার তার শৈশবেই  পাড়ি জমায় হংকং ও পরে আমেরিকায়। প্রযুক্তির প্রতি তার আগ্রহ ছিল দুর্দান্ত, যেন কম্পিউটার আর কোড তার হৃদয়ের ভাষা। সেই আগ্রহই তাকে নিয়ে যায় কার্নেগি মেলন ইউনিভার্সিটিতে, যেখানে তিনি কম্পিউটার সায়েন্স ও ইলেকট্রিক্যাল ইঞ্জিনিয়ারিং নিয়ে পড়াশোনা করেন। এরপর পাড়ি দেন বার্কলে, যেখানে কৃত্রিম বুদ্ধিমত্তা ও মেশিন লার্নিং নিয়ে গবেষণা করে অর্জন করেন পিএইচডি ডিগ্রি।

<figure><img src="../.gitbook/assets/image (11).png" alt="Andrew Ng"><figcaption><p>ছবি: বিশিষ্ট কৃত্রিম বুদ্ধিমত্তার বিজ্ঞানী এন্ড্রুউ এনজি  (উইকিপিডিয়া থেকে সংগ্রীহিত)</p></figcaption></figure>

স্ট্যানফোর্ড বিশ্ববিদ্যালয়ের অধ্যাপক হিসেবে তিনি এমন এক কোর্স চালু করেন—মেশিন লার্নিং, যা লক্ষ লক্ষ শিক্ষার্থী অনলাইনে সম্পন্ন করে। পরে তিনি সেই শিক্ষা ছড়িয়ে দেন আরও বড় পরিসরে, সহ-প্রতিষ্ঠা করেন Coursera—একটি অনলাইন প্ল্যাটফর্ম, যেখানে বিশ্বের যেকোনো প্রান্তের মানুষ বিশ্বমানের শিক্ষা পেতে পারে।

এরপর তিনি যুক্ত হন গুগলের সাথে, প্রতিষ্ঠা করেন গুগল ব্রেইন —যেখান থেকে AI গবেষণার নতুন যুগের সূচনা হয়। এরপর চীনের প্রযুক্তি জায়ান্ট বাইডু'র প্রধান বিজ্ঞানী হিসেবে কাজ করে প্রতিষ্ঠানটিকে নিয়ে যান কৃত্রিম বুদ্ধিমত্তাকে উন্নয়নের শীর্ষে।

তবে তার সবচেয়ে বড় অবদান, হয়তো তারই একটি বাক্যেই বোঝা যায়— "AI is the new electricity." এই এক লাইনে তিনি বুঝিয়ে দিয়েছেন, ঠিক যেমন বিদ্যুৎ বদলে দিয়েছিল দুনিয়াকে, তেমনি কৃত্রিম বুদ্ধিমত্তাও বদলে দেবে আমাদের জীবন, সমাজ ও ভবিষ্যৎ।

গত সপ্তাহে (৯ এপ্রিল ২০২৫ এ) তিনি আমেরিকার এই ট্যারিফ নিয়ে কঠোর সমালোচনা করে একটি [চিঠি](https://www.deeplearning.ai/the-batch/the-impact-of-u-s-tariffs-on-ai/) লিখেন। পাঠকদের সুবিধার্থে তার লেখাটি বঙ্গানুবাদ করে দিলাম।&#x20;

***



**প্রিয় বন্ধুগণ,**

আমি অত্যন্ত দুঃখিত যে, যুক্তরাষ্ট্র আমাদের বন্ধু ও মিত্রদের প্রতি আজ এইভাবে অঙ্গীকারভঙ্গ করছে। প্রতিপক্ষ নয়, বরং দীর্ঘদিনের বিশ্বস্ত বন্ধুদের উপর যেভাবে সামগ্রিক শুল্ক আরোপ করা হচ্ছে—তা কেবল বৈশ্বিক জীবিকাকে ধ্বংস করবে না, বরং মূল্যস্ফীতির সূত্রপাত ঘটাবে, বিশ্বকে আরও বিচ্ছিন্ন করে তুলবে, আর শেষপর্যন্ত দুনিয়াকে ও আমাদের সবাইকে আরও দরিদ্র করে ফেলবে।

হ্যাঁ, কৃত্রিম বুদ্ধিমত্তা (AI) সব সমস্যার সমাধান নয়, তবুও এই প্রতিকূল পরিস্থিতিতেও আমি আশাবাদী—আমাদের AI কমিউনিটি আন্তর্জাতিক বন্ধুত্ব বজায় রাখবে, সীমান্তের গণ্ডি অতিক্রম করে ভাবনা ও উদ্ভাবন ভাগ করে নেবে, এবং একে অপরকে পাশে রাখবে।

আমদানি পণ্যের উপর উচ্চ ও বিস্তৃত করের ক্ষতিকর দিক নিয়ে অনেক লেখা হয়েছে। তবে এই চিঠিতে আমি আলোকপাত করতে চাই AI-এর উপর এর সম্ভাব্য প্রভাব নিয়ে। নতুন এই শুল্কনীতি যেহেতু মূলত শারীরিক পণ্য আমদানির উপর কেন্দ্রীভূত, তাই ডিজিটাল পণ্য ও পরিষেবা—বিশেষত মেধাস্বত্ব (IP), যেমন AI গবেষণালব্ধ আবিষ্কার ও সফটওয়্যার—এখনও কিছুটা মুক্ত রয়েছে। মেধাস্বত্ব করের আওতায় আনা কঠিন, কারণ প্রতিটি IP-ই অনন্য এবং ইন্টারনেটের মাধ্যমে সীমান্ত পেরিয়ে খুব সহজেই চলাচল করতে পারে। অনেক আন্তর্জাতিক AI দল সময় ও ভৌগোলিক সীমা অতিক্রম করে একসঙ্গে কাজ করছে, আর ওপেন সোর্স সফটওয়্যার হচ্ছে আইডিয়া ভাগাভাগির এক গুরুত্বপূর্ণ মাধ্যম। আমি চাই এই চিন্তাধারার অবাধ প্রবাহ যেন কোনোভাবেই বাধাগ্রস্ত না হয়—যদিও বাস্তব পণ্যের আদান-প্রদান কঠিন হয়ে উঠতে পারে।

তবে এটাও সত্য, AI-এর ভিত্তি যে হার্ডওয়্যারের উপর দাঁড়িয়ে—সে হার্ডওয়্যারে শুল্ক আরোপের ফলে এই অগ্রগতির গতি কমে যেতে বাধ্য। যদিও শেষ মুহূর্তে সেমিকন্ডাক্টরের ক্ষেত্রে ছাড় দেওয়া হয়েছে, কিন্তু সৌর প্যানেল, উইন্ড টারবাইন এবং বিদ্যুৎ উৎপাদন ও বিতরণের যন্ত্রাংশের উপর কর বসানো হলে, যুক্তরাষ্ট্রের ডেটা সেন্টারগুলোতে শক্তি সরবরাহ ব্যাহত হবে। একইভাবে সার্ভার, কুলিং হার্ডওয়্যার, নেটওয়ার্কিং যন্ত্রপাতির উপর কর আরোপে ডেটা সেন্টার নির্মাণ আরও ব্যয়বহুল হয়ে পড়বে। আর ল্যাপটপ বা মোবাইলের মতো ভোক্তা ইলেকট্রনিক্সের উপর শুল্ক সাধারণ নাগরিকদের AI শেখা ও ব্যবহারে বাধা হয়ে দাঁড়াবে।

তবে ডেটা সেন্টার প্রসঙ্গে একটা আশার দিক রয়েছে—জেনারেটিভ AI-এর উত্থানের ফলে এখন ডেটার অবস্থান আর আগের মতো গুরুত্বপূর্ণ নয়, কারণ প্রসেসিং খরচই এখন ট্রান্সমিশনের চেয়ে অনেক বেশি। এর মানে, ডেটা সেন্টার এখন পৃথিবীর যেকোনো প্রান্তে স্থাপন করা সম্ভব, শুধু ব্যবহারকারীর পাশেই নয়। যদিও অনেক জায়গায় প্রশিক্ষিত কারিগরি জনবল নেই, তবুও এই শুল্কনীতি বিশ্বজুড়ে ডেটা সেন্টার তৈরিতে উত্সাহিত করবে, আর এর ফলে সৃষ্টি হবে নতুন কর্মসংস্থান।

শেষত, এই শুল্কনীতি দেশীয় উৎপাদনকে চাপ দেবে, যার ফলে রোবোটিকস ও শিল্প স্বয়ংক্রিয়তার জন্য সামান্য হলেও একটি অনুকূল বাতাস তৈরি হতে পারে। ২০১৭ সালে মার্কিন ভাইস প্রেসিডেন্ট জেডি ভ্যান্স বলেছিলেন, যুক্তরাষ্ট্রের উচিত শুল্ক নয়, বরং স্বয়ংক্রিয়তা ও শিক্ষা ব্যবস্থায় জোর দেওয়া। তবে বাস্তবতা হলো—যুক্তরাষ্ট্রের নেই সেই পরিমাণ দক্ষ শ্রমিক, অভিজ্ঞতা বা সরবরাহ ব্যবস্থা—যাতে সে নিজের জন্য প্রয়োজনীয় সব পণ্য উৎপাদন করতে পারে, যেগুলো এতদিন মিত্রদের কাছ থেকে নিয়ে এসেছে। রোবোটিকস এই বিশাল চ্যালেঞ্জের একটা ক্ষুদ্র অংশ সামলাতে পারে। যদিও জেনারেটিভ AI-এর রোবোটিকস শাখায় অগ্রগতি অনেক ধীর, বিশেষ করে টেক্সট, চিত্র, অডিও বা যুক্তির তুলনায়। তাই AI-চালিত রোবোটিকসে কিছু সম্ভাবনা থাকলেও, তার প্রভাব বড় কিছু হবে না বলেই আমি মনে করি।

আমার চার বছর বয়সী ছেলে গত দুই সপ্তাহ ধরেই অভিযোগ করছিল, তার জুতো এখন খুব টাইট লাগে—সে গর্ব করে বলছিল সে নাকি বড় হচ্ছে! তাই গেলো রবিবার আমরা গেলাম জুতো কিনতে। নতুন জুতোর দাম পড়লো ২৫ ডলার। বিল পরিশোধের সময় আমি কিছুক্ষণ থেমে ভাবছিলাম, কতটা ভাগ্যবান আমি—এই জুতো কিনে দিতে পারার জন্য। কিন্তু একইসাথে মনে পড়লো তাদের কথা, যারা সপ্তাহের বেতনের উপর নির্ভর করে জীবন চালায়—আর যখন এই জুতোটা ৪০ ডলার হয়ে যাবে শুল্কের কারণে, তখন হয়তো তারা বাধ্য হবেন তাদের সন্তানকে আঁটসাঁট জুতো পরে রাখতে আরও কিছুদিন। মনে পড়লো, সেই সব শ্রমিকদের কথাও—যাদের আমি পেয়েছি এশিয়া আর লাতিন আমেরিকার পোশাক কারখানায়—এই নতুন শুল্কনীতির কারণে যাদের কাজ কমে যেতে পারে, আর যার ফলে তাদের নিজেদের সন্তানদের মুখেও খাবার কম পড়ে।

আমি জানি না, যুক্তরাষ্ট্রের এই শুল্কনীতি আগামীতে কী রূপ নেবে। তবে এটুকু জানি, যুক্তরাষ্ট্র অংশগ্রহণ করুক বা না করুক—আন্তর্জাতিক বাণিজ্য চলবেই। তবুও আমি আশা করি আমরা একদিন আবার ফিরতে পারবো একটি উন্মুক্ত, নীতিনির্ভর বৈশ্বিক বাণিজ্যের যুগে, যেখানে যুক্তরাষ্ট্রও থাকবে শক্তিশালী অংশীদার হিসেবে। সেই সময় পর্যন্ত, আসুন আমরা যারা AI নিয়ে কাজ করি, তারা সীমান্ত পেরিয়ে বন্ধুত্ব গড়ি, ওপেন সোর্স সফটওয়্যারসহ জ্ঞান ও চিন্তার ধারাকে চালিয়ে যাই, আর একে অপরকে সমর্থন দিয়ে যাই।

আসুন, আমরা নিজেদের জায়গা থেকে চেষ্টা করি পৃথিবীকে যতটা সম্ভব সংযুক্ত রাখতে।

ভালোবাসা সহ,

**অ্যান্ড্রু**



এই বিষয়ে আপনার মন্তব্য কি? জানাতে লিখুন mashiur@ymail.com অথবা ফেসবুকে যোগাযোগ করুন [https://www.facebook.com/DrMashiur/](https://www.facebook.com/DrMashiur/)&#x20;
